Co jest najważniejszym narzędziem programisty, oczywiście poza jego mózgiem? Klawiatura!

Przez kilka ostatnich tygodni obserwowałem jak moja tania klawiatura którą kupiłem za 30 złotych w Media Markcie bo była najtańsza ulega postępującej degrengoladzie. Znaki na najczęściej używanych klawiszach wytarły się już prawie całkowicie, w dodatku utraciła resztki stabilności. Wyruszyłem na poszukiwania.
Wszyscy będą twierdzić, że dla programisty - jak dla gracza - klawiatura musi być mechaniczna, na mikroprzełącznikach. I zapewne mają rację, ale jak spojrzałem na ceny, to stwierdziłem że to się rozmija z moim rozumieniem i użytkowaniem klawiatur. Otóż jest to część eksploatacyjna, którą należy wymieniać co jakiś czas, bo w miarę użytkowania się zwyczajnie zużywa.
Spróbowałem sobie przypomnieć jaką to klawiaturę lubiłem w mojej karierze i... Bang!

Znalazłem! Dell SK-8115, nowej już się raczej nie uświadczy, ale taka lekko używana, prawie jak nowa daje się wyrwać i to całkiem tanio, kilkanaście złotych w popularnym serwisie aukcyjnym.
Z tą klawiaturą wiąże się wiele moich wspomnień. To był mój pierwszy sprzęt po tym jak porzuciłem pracę w ubezpieczalni i poszedłem na nieznane robić w Pythonie. Mam do niej wiele sentymentu, tak samo jak to ówczesnego mojego zestawu narzędzi. Szczególnie wspominam środowisko PIDA, to było coś czego nikt nie używał, ale ja je uwielbiałem, bo był to po prostu Vim osadzony w środowisku IDE, a nie jakaś emulacja Vima. Od 2012 roku nikt się do kodu PIDA nie dotknął, więc raczej za bardzo użyteczne to to nie będzie, ale może spróbuję z następcą PIDA, a8?